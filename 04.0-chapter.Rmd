# Aruteluruum {#chapter40 .chapter4_section .intro_section}

## Sissejuhatus {-.chapter_section}

```{block, type='authors'}
**Indrek Ibrus**
```

```{block, type='points'}
* Eesti toimetusliku kontrollita aruteluruum on afektiivne

* Tõenduspõhist ekspertsust nõudvad arutelud võivad teadlastele olla frustreerivad

* Eesti noored hoiavad avalikest aruteludest eemale
```

Avalikes aruteludes on hakanud tooni andma sotsiaalmeediaplatvormidel või mujal veebis loodud keskkondades harrastatav afektiivne kõneviis – uudislike olukordade kiire sildistamine, mure või ärritatuse väljendamine, eelarvamustest lähtuvad halvustavad positsioonid, pahatihti vihakõne. Et afektiivne kommunikatsioon ei võimalda mõistmisele suunatud ühiskondlikku dialoogi ning toetab väärinfo levikut, tuleb sellega ennekõike tegeleda läbi meediahariduse pakkumise laiemale elanikkonnale
.

Eesti ajakirjandusväljaanded on “teaduse usku” – andes rohkelt sõna nii teadlastele kui teistele ekspertidele. Kõrgendatud ühiskondliku tähelepanu alla tõusvad keerukad ja tõendust vajavad arutelud toovad sagedasti kaasa aga ideoloogilisi rünnakuid teadlaste vastu. Ajakirjanduses leidub puhuti karikatuurseid käsitlusi teaduslikest dispuutidest. Ajakirjandusväljaandeid peaksid seetõttu otsima uusi formaate, et tõenduspõhiseid arutelusid tasakaalukamalt vahendada.

Eesti noored internetikasutajad tarbivad küll sotsiaalmeediat uudisteni jõudmiseks enam kui ajakirjandusväljaandeid, kuid usaldavad viimaseid uudiste tõesuse osas märksa rohkem. Noored ei löö ka veebipõhistes arutelruumides kuigivõrd kaasa, kuna pelgavad sealseid hierarhiaid ning afektiivset kõnepruuki. Vahendatud aruteluruumide asemel eelistatakse näost-näkku kõnelusi ning ühiskonda panustamist läbi konkreetsete reaaleluiste aktsioonide. Meediajuhid hindavad kõrgelt noorte meediakirjaoskust.


### Lähtepunktid {.chapter4_section}

Ruumiga on üldiselt häda.

### Artiklite käsitlused {.chapter4_section}
Järgnevalt võtan kokku ja seostan aruteluruumi peatüki artiklite põhisõnumid ehk eesti meedia- ja kommunikatsiooniuurijate viimaste aastate uuringutulemused Eesti aruteluruumi arengute kohta ning teen seda eraldi kahe peamise meediatüübi - toimetusliku kontrolliga ajakirjanduse ning vastava kontrollita sotsiaalmeedia - lõikes.
Osalust toimetusliku kontrollita online-meedias, sealhulgas sotsiaalmeedias analüüsivad siinses peatükis ennekõike Andreas Ventseli ja Mariliis Madissioni artikkel ühiskondlik- poliitilisest kommunikatsioonist sotsiaalmeedias ning Veronika Kalmuse ja Andra Siibaku artikkel Eesti noorte osalusest virtuaalses arutelusruumis. Mõlemad artiklid osundavad online-meedias aset leidva kommunikatsiooni riskidele. Kui interneti ja veebi algusaegadel omistati neile olulist demokratiseerivat potentsiaali ja ka sotsiaalmeedia, ennekõike kasutajate täisnimesid kasutava Facebooki tulekul loodeti neist ratsionaalse demoraatliku debati võimestajat, siis nii Eesti kui muu maailma internetikommunikatsiooni uurijad on osundanud viimastel aastatel pigem seotud probleemidele. Madisson ja Ventsel näitavad, et avalike teemade arutamiselvõrgumeedias on toimunud liikumine argumentatsiooni lihtsustumise suunas, kommunikatsioonis domineerivad kiiresti mõistetavad ja tugeva emotsionaalse laenguga sõnumid. Oluliseks kaasagseks autoriks sel teemal on Zizi Papacharissi (2016), kes on sotsaalmeedia kontekstis toonud sisse afektiivse kommunikatsiooni mõiste. See viitabki puhkudele, kui lühikeste ja vahetute postituste läbi kujuneb teatud aktuaalseid teemasid vormiv tunnetuslik atmosfäär ning nende pakilisuse ühine tajumine. Niisuguse afektiivse kommunikatsiooni funktsiooniks on aktuaalse ühiskondliku arengu esmaseks sildistamiseks - väljendamine, et mingid aspektid on teatud sündmuste või nähtuste mõtestamisel olulised. Selline kooskogemine on oluline kriiside aegu, mil sotsiaalmeediat võidakse kasutada kollektiivseks mure või ärritatuse väljenduseks ning esmaste seisukohtade väljendamiseks. Nii kriisisituatsioonides kui ka muul ajal seondub afektiivse kommunikatsiooniga ka see, et sotsiaalmeedias avaldatakse emotsioone, mis jääksid muidu allasurutuks, suhteliselt tõenäolisemad on ka teisi halvustavad seisukohavõtud, eelarvamuslikkus või koguni vihakõne (Tiidenberg 2017: 58).
Sotsiaalmeedia ja muude veebifoorumite eripäraks on, et need on võimaldanud märkimisväärselt mitmekesistada avalikke aruteluruume. Need keskkonnad võivad olla ajakirjanduse loodud aruteluruumiga seotud, kui neis on teemade vahendajateks n-ö traditsioonilised arvamusliidrid (ajakirjanikud, poliitikud, teadlased, eksperdid). Kuid need võivad olla ka täiesti eraldiseisvad, kui neis on kesksel kohal kas ajakirjanduse poolt ignoreeritud isikud või vaid sotsiaalmeedias oma mõjukust kasvatanud inimesed (nt youtuberid, Instagrami-kuulsused, Twitteri või Facebooki mikroblogijad jms), kes on suutnud eripärase sisu ja stiiliga endale suurema jälgijaskonna tekitada. Alternatiivsete arutelukeskkondade puhul nähakse aga riskikohana nende suhtelist suletust - arutelus ei osale mitte ainult suhteliselt piiratud ring osavõtjaid vaid ka arutelude aines, nende ideoloogiline alus, informatsiooni allikad jäävad üheülbalisteks. Sellised keskkonnad kinnistavad olemasolevaid arusaamu ja väärtusi, enamus neis esitatavast toetab osaliste juba väljakujunenud maailmapilti. Infosse, mis senistest arusaamadest lahkneb, suhtutakse sagedasti kui kahtlasesse või süvenemist väärivasse. Niisugust suhtlemist on käsitletud kajakambri efektina - kui selliseid ruume on rohkelt, toob see kaasa ühiskonna laiema sisemise polariseerumise (Madisson, Ventsel 2016).
Viimastel aastatel on välisriikide uurijad näidanud (näiteks Dutton jt 2017), et kajakambrite mõju ei ole ühiskonnas nii suur, kui vahepeal kardetud - vaid väga väike osa ühiskonnast (erinevate uuringute kohaselt 4-5%) piirdub oma meediatarbimises ja informatsiooni otsingutes vaid nonde üksikute keskkondadega. Enamik inimesi puudub oma igapäevaelus kokku siiski üsna mitmekesise meediasisu spektriga, samuti on suurem osa internetikasutajaid tänaseks ka oskuslikud otsimootorite kasutajad, mis samuti toovad inimesteni erilaadset informatsiooni. Suletud või poolsuletud ja afektiivsete aruteluruumide kaudsem probleemne kaasnähe on aga sellest hoolimata nende vastandumist ja polariseerumist tootev loogika. Seda sageli mitte ainult teistsuguste vaadetega gruppide suunas vaid ka meediainstitutsioonidele ja nende loodud, arutelukeskkondadele, samuti institutsionaalselt tunnustatud ekspertiisile. Nagu saame lugeda Ragne Kõuts-Klemmi artiklist on afektiivne kommunikatsioon domineeriv ka ajalehtede kommentaariumites - kommenteeritakse enam seda, mis on ärritav ja polariseeriv. Ka neist, enamasti siiski modereeritud keskkondadest võivad seetõttu saada kergelt vihakõne eskaleerumise kohad.
Kõuts-Klemmi artiklist saame samas teada, et arvamusartiklite vormis saab ajalehtedes või nende veebikülgedel sõna siiski küllaltki kitsas ring inimesi - tuntud isikud ja need, kes on omandanud arvamužanri võtted. Positiivseks on samas, et arvamuskülgedel saavad rohkelt sõna mitmesugused eksperdid ja teadlased - Eesti ajalehtede arvamusküljed on teaduse usku. Samas on osalemine ühiskondlikus debatis teadlastele tihti üksjagu väljakutsuv. Arko Olesk näitab oma artiklis, kuidas Eestis puudub täna mehhanism, mis otseselt motiveeriks teadlasi avalikes aruteludes osalema. Enamik teeb seda kodanikuaktiivsusest. Nii Olesk kui ka Kõuts-Klemm näitavad, kuidas keerulisemate ja teaduslikku ekspertsust vajavate teemade puhul võib meedia teemale nö alla jääda, keskendudes pigem kaasnevale konfliktile kui selle taga olevate faktide ja argumentide kaalumisele. Meedia võib teadlaskonna erimeelsusi naeruväristada, vastuoluliste, teemade puhul peab ekspert arvestama rünnakutega tema ekspertsusele ja diskussiooni ideoloogilise tasalülitamisega. Sellised kogemused võivad olla eksperdile frustreerivad ja vähendada nende huvi aruteluruumis kaasa löömiseks.
Eelneva kontekstis tähelepanuväärseks arenguks, millest raporteerivad Veronika Kalmis ja Andra Siibak oma artiklis, on kasvava põlvkonna ehk noorte ettevaatlikkus, mis puudutab eelkirjeldatud kas afektiivset või meediaväljaannete puhul tihti hierarhilist arutelruumi. Kuigi noorteni jõuavad uudised ja ühiskondlik keskustelu pigem läbi sotsiaalmeedia kui otse ajakirjandust tarbides usaldavad nad uudisteallikana meediaväljaandeid siiski enam. Virtuaalse aruteluruumi suhtes on nad kriitilised, nähes selles puuduvat viisakat ja argumenteeritud suhtluskultuuri. Sestap eelistatakse virtuaalse aruteluruumi asemel pigem reaalset - vahetut suhtlust ning mõne konkreetse ühiskondliku valupunktiga otseselt, käsi külge pannes tegelemist.

### Kuidas edasi? {.chapter4_section}

Eelneva võib kokku võtta, et Eesti vahendatud aruteluruum ei toimi ideaalselt. Kui ajakirjandusliku meedia poolt loodava aruteluruumi probleemid - keskendatus konfliktidele, nähtuste lihtsustamine, kõnejärje andmisel tuntud ja žanrivõteid oskavate isikute eelistamine - on vanad, siis võrgumeediaga on kaasnenud aruteluruumi osaline killustumine ning uutes ruumides kohati silmatorkav ühiskondlikust dialoogist keeldumine, ekspertsusele põhineva autoriteetsuse mittetunnustamine ning üldiselt leviv afektiivne kommunikatsioonitüüp. Selle tulemuseks omakorda on aga osade ühiskonnagruppide, sh noorte, eemalehoidmine ühiskondlikust avalikust arutelust. Need probleemid ei ole Eestile ainuomased. Selliseid suundumisi kirjeldatakse mitmel pool
5
maailmas, seda enam, et kommunikatsiooniks kasutatavad platvormid on reeglina samad. Kuivõrd online-keskkondadega kaasnevate riskide eest demokraatiale nähakse vastutavana suuri sotsiaalmeedia platvorme, on Euroopa Liit ja suuremad riigid asunud neilt otsustavalt nõudma nii libauudiste leviku peatamist ning ka selliste keskkondade sulgemist, kus vihakõne või väärinfo levitamine on regulaarsed. Kuivõrd ka Eesti aruteruumi toimivus ja ühiskondlike dialoogide kvaliteet sõltub rahvusvahelistest platvormidest, peab Eesti ka edaspidi tähelepanelikult ja nõudlikult osalema Euroopa Liidu kui võimeka rahvusvaheliste turgude reguleerija temaatilises töös.
Samas rahvusvahelises regulatiivses töös, kuid samuti ka Eesti meediapoliitika arendamisel tuleb silmas pidada sedagi, et Eesti kohalikud meediaorganisatsioonid on juba aastaid kaotamas turupositsioone, ennekõike reklaamiraha noile samadele üleilmsetele platvormidele. On oluline suunata osa sellest rahast tagasi läbi platvormide maksustamise, et kohalikku ajakirjandust Eesti aruteluruumi kureerimisel võimestada.
Eesti ajakirjandusele peaks olema kriitilise tähtsusega erinevat laadi ekspertsuse kaasamine avalikesse aruteludesse. Nagu ülal tõdetud, annab Eesti ajakirjandus teadlastele ja teistele ekspertidele sõna, kuid teemade käsitlus ei pruugi samas olla tasakaalukas. Meediakanalid peavad leidma viisi, kuidas keerukat tõendust vajavaid teemasid avalikkusele esitleda nii, et arutelu kujuneks vähem afektiivseks ja enam dialoogiliseks, mõistmist ja parimat lahendust otsivaks. Teiselt poolt peavad ka teadusasutused ja teaduspoliitika tegijad leidma paremaid viise, kuidas motiveerida teadlasi avalikes aruteludes osalema ning ka koolitama neid seda tegema efektiivselt, ühiskonna üldist teadlikkust tõstval ja arutelu edendaval viisil.
Nagu siinse sissejuhatuse alguses tõdetud – laiem aruteluruum peab võimaldama nii alternatiivsete ja eripäraste ideede ehk mitmekesisuse esile kerkimist ja küpsemist, kui ka üldist ühiskondliku dialoogi ja konsensuse otsimist. Ajakirjanduse kui aruteluruumi kureerija perspektiivist peaks see tähendama, esmalt, kas nonde spetsiifilisemate temaatiliste aruteluruumide loomist või nende otsinguid, olgu neiks siis teadusvaldkondade foorumid või muule ekspertiisile rajanevad arutelukeskkonnad. Teiseks, nende ruumide vahelise dialoogi võimaldamine, oluliste ideede või kvaliteetse teadmuse vahendine laiale elanikkonnale, kodanikke läbi modereeritud positiivsete hõivamisvormide aruteludesse kaasataes. Selline erinevate teadmusruumide ühendamine on klassikalise rahvuslike innovatsioonisüsteemide teooria põhjal esmane eeldus dünaamilise aruteluruumi arenguks, mis on võimeline pidevalt sünteesima uusi ideid, erinevaid alternatiivseid võimalusi kas riskide maandamiseks või uute arenguvõimaluste realiseerimiseks. Kui tavaliselt rõhutatakse selliste rahvuslike innovatsioonisüsteemide tekkeks ülikoolide, ettevõtluse ja avaliku sektori hea koostöö olulisust, siis kaasaegel võrguajastul tuleb siin hakata nägema ka kvaliteetse ajakirjanduse ja meediasektori kui laiema ühiskondliku mõttevahetuse kureerija olulisust (vt. Ibrus 2019).
Viimaks, arutelukultuuri areng, eriti veebipõhise suhtluse riskide vältimine sõltub kahtlemata ka üldise teadlikkuse kasvust neist riskidest. Tallinna Ülikooli teadurite poolt
6

hiljuti läbi viidud intervjuud Eesti meediajuhtidega osundasid, et nad näevad, et tänased noored on hoopis meedia- ja allikakriitilisemad kui vanem põlvkond. Noorte ettevaatlikkus tuli välja ka Siibaku ja Kalmuse artiklist. Sestap võiks üheks eesmärgiks olla laiendada koolides end tõestanud meediaharidusprogramme ka laiemale elanikkonnale. Selliste programmide eestvedajaks saaksid olla meediorganisatsioonid ise, kui arutelukultuuri kvaliteedist kriitiliselt huvitatud osapooled.

### Kirjandusviited {-.subreferences}